### আমি কবি–সেই কবি
আমি কবি–সেই কবি–  
আকাশে কাতর আঁখি তুলি হেরি ঝরা পালকের ছবি!  
আন্‌মনা আমি চেয়ে থাকি দূর হিঙুল-মেঘের পানে!  
মৌন নীলের ইশারায় কোন্ কামনা জাগিছে প্রাণে!  
বুকের বাদল উথলি উঠিছে কোন্ কাজরীর গানে!  
দাদুরী-কাঁদানো শাঙন-দরিয়া হৃদয়ে উঠিছে দ্রবি!  

স্বপন-সুরার ঘোরে  
আখের ভুলিয়া আপনারে আমি রেখেছি দিওয়ানা ক’রে!  
জন্ম ভরিয়া সে কোন্ হেঁয়ালি হল না আমার সাধা–  
পায় পায় নাচে জিঞ্জির হায়, পথে পথে ধায় ধাঁধা!  
-নিমেষে পাসরি এই বসুধার নিয়তি-মানার বাধা  
সারাটি জীবন খেয়ালের খোশে পেয়ালা রেখেছি ভ’রে!  

ভুঁয়ের চাঁপাটি চুমি  
শিশুর মতন, শিরীষের বুকে নীরবে পড়ি গো নুমি!  
ঝাউয়ের কাননে মিঠা মাঠে মাঠে মটর-ক্ষেতের শেষে  
তোতার মতন চকিতে কখন আমি আসিয়াছি ভেসে!  
-ভাটিয়াল সুর সাঁঝের আঁধারে দরিয়ার পারে মেশে,–  
বালুর ফরাশে ঢালু নদীটির জলে ধোঁয়া ওঠে ধূমি!  

বিজন তারার সাঁঝে  
আমার প্রিয়ের গজল-গানের রেওয়াজ বুঝি বা বাজে!  
প’ড়ে আছে হেথা ছিন্ন নীবার, পাখির নষ্ট নীড়!  
হেথায় বেদনা মা-হারা শিশুর, শুধু বিধবার ভিড়!  
কোন্ যেন এক সুদূর আকাশ গোধূলিলোকের তীর  
কাজের বেলায় ডাকিছে আমারে, ডাকে অকাজের মাঝে!  
