# তোমাকে

একদিন মনে হতো জলের মতন তুমি।  
সকালবেলার রোদে তোমার মুখের থেকে বিভা—  
অথবা দুপুরবেলা—বিকেলের আসন্ন আলোয়—  
চেয়ে আছে—চলে যায়—জলের প্রতিভা।  
মনে হতো তীরের উপরে বসে থেকে।  
আবিষ্ট পুকুর থেকে সিঙাড়ার ফল  
কেউ কেউ তুলে নিয়ে চলে গেলে—নীচে  
তোমার মুখের মতন অবিকল।  
নির্জন জলের রঙ তাকায়ে রয়েছে;  
স্থানান্তরিত হয়ে দিবসের আলোর ভিতরে  
নিজের মুখের ঠান্ডা জলরেখা নিয়ে  
পুনরায় শ্যাম পরগাছা সৃষ্টি করে;  
এক পৃথিবীর রক্ত নিপতিত হয়ে গেছে জেনে  
এক পৃথিবীর আলো সব দিকে নিভে যায় বলে  
রঙিন সাপকে তার বুকের ভিতরে টেনে নেয়;  
অপরাহে আকাশের রং ফিকে হলে।  
তোমার বুকের পরে আমাদের পৃথিবীর অমোঘ সকাল;  
তোমার বুকের পরে আমাদের বিকেলের রক্তিল বিন্যাস;  
তোমার বুকের পরে আমাদের পৃথিবীর রাত;  
নদীর সাপিনী, লতা, বিলীন বিশ্বাস।

