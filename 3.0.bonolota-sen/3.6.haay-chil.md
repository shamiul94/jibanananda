# হায় চিল

হায় চিল, সোনালি ডানার চিল, এই ভিজে মেঘের দুপুরে  
তুমি আর কেঁদো নাকো উড়ে উড়ে ধানসিড়ি নদীটির পাশে!  
তোমার কান্নার সুরে বেতের ফলের মতো তার ম্লান চোখ মনে আসে!  
পৃথিবীর রাঙা রাজকন্যাদের মতো সে যে চলে গেছে রূপ নিয়ে দূরে;  
আবার তাহারে কেন ডেকে আনো ? কে হায় হৃদয় খুঁড়ে  
বেদনা জাগাতে ভালোবাসে!  
হায় চিল, সোনালি ডানার চিল, এই ভিজে মেঘের দুপুরে  
তুমি আর উড়ে উড়ে কেঁদো নাকো ধানসিড়ি নদীটির পাশে!

