###২
দু'হাত লম্বা অবিনাশ দত্তকে রোজ   
অফিশে যেতে দেখি  
চুল পেকে যাচ্ছে  
চিন্তায় ব্যস্ততায় কপাল কালো   
জিনের কোট খদ্দরের ধুতি কেমন বেখাপ্পা   
চারিদিকে উচ্ছন্ন উচ্ছিষ্ট জীবনের ইসারা   
এমন চমৎকার দু' হাত, চেহারা  
এমন দোহারা উঁচু লোক   
এমন অবাধ্য অতৃপ্ত চোখ  
কেমন ক'রে যে একটা চামড়ার কোম্পানীর  
	কেরানীর ডেস্কে মানায়!  

অবিনাশ দত্ত তার প্রকাণ্ড লোমশ হাতে   
	একটা মদের বোতল ধরে   
একটা বিরাট জাহাজের ডেকে‌র ওপর সমুদ্রের  
	তালে তালে নাচবে না কি?  
	চারিদিকে অগাধ নীল আকাশ   
বাতাস হু-হু ক'রে ছুটছে  
	হাজার হাজার উত্তাল বেলুনের মত!
