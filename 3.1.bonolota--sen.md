###বনলতা সেন

হাজার বছর ধরে আমি পথ হাঁটিতেছি পৃথিবীর পথে,   
সিংহল সমুদ্র থেকে নিশীথের অন্ধকারে মালয় সাগরে   
অনেক ঘুরেছি আমি; বিম্বিসার অশোকের ধূসর জগতে   
সেখানে ছিলাম আমি; আরো দূর অন্ধকারে বিদর্ভ নগরে;   
আমি ক্লান্ত প্রাণ এক, চারি দিকে জীবনের সমুদ্র সফেন,   
আমারে দুদণ্ড শান্তি দিয়েছিল নাটোরের বনলতা সেন।

চুল তার কবেকার অন্ধকার বিদিশার নিশা,   
মুখ তার শ্রাবস্তীর কারুকার্য; অতিদূর সমুদ্রের পর   
হাল ভেঙে যে নাবিক হারায়েছে দিশা   
সবুজ ঘাসের দেশ যখন সে চোখে দেখে দারুচিনি–দ্বীপের ভিতর,   
তেমনি দেখেছি তারে অন্ধকারে; বলেছে সে, ‘এতোদিন কোথায় ছিলেন?’   
পাখির নীড়ের মতো চোখ তুলে নাটোরের বনলতা সেন।

সমস্ত দিনের শেষে শিশিরের শব্দের মতন সন্ধ্যা আসে;   
ডানার রৌদ্রের গন্ধ মুছে ফেলে চিল;   
পৃথিবীর সব রঙ নিভে গেলে পান্ডুলিপি করে আয়োজন   
তখন গল্পের তরে জোনাকির রঙে ঝিলমিল;   
সব পাখি ঘরে আসে–সব নদী–ফুরায় এ-জীবনের সব লেনদেন;   
থাকে শুধু অন্ধকার, মুখোমুখি বসিবার বনলতা সেন।
