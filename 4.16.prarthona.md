###প্রার্থনা

আমাদের প্রভু বীক্ষণ দাও: মরি নাকি মোরা মহাপৃথিবীর তরে?  
পিরামিড যারা গড়েছিলো একদিন—আর যারা ভাঙে—গড়ে;—  
মশাল যাহারা জ্বালায় যেমন জেঙ্গিস্ যদি হালে  
দাঁড়ায় মদির ছায়ার মতন—যত অগণন মগজের কাঁচা মালে;  
যে সব ভ্রমণ শুরু হ’লো শুধু মার্কোপোলোর কালে,  
আকাশের দিকে তাকায়ে মোরাও বুঝেছি যে সব জ্যোতি  
দেশলাইকাঠি নয় শুধু আর—কালপুরুষের গতি;  
ডিনামাইট দিয়ে পর্বত কাটা না-হ’লে কী করে চলে,—  
আমাদের প্রভু বিরতি দিয়ো না; লাখো-লাখো যুগ রতিবিহারের ঘরে  
মনোবীজ দাও: পিরামিড গড়ে—পিরামিড ভাঙে গড়ে।  