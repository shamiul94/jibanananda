###শব
যেখানে রুপালি জ্যোৎস্না ভিজিতেছে শরের ভিতর,  
যেখানে অনেক মশা বানায়েছে তাহাদের ঘর,  
সেখানে সোনালি মাছ খুঁটে খুঁটে খায়  
সেই সব নীল মশা মৌন আকাঙ্খায়;  
নির্জন মাছের রঙে যেইখানে হয়ে আছে চুপ  
পৃথিবীর একপাশে একাকী নদীর গাঢ় রূপ;  
কান্তারের একপাশে যে নদীর জল  
বাবলা হোগলা কাশে শুয়ে শুয়ে দেখিছে কেবল  
বিকেলের লাল মেঘ; নক্ষত্রের রাতের আঁধারে   
বিরাট নীলাভ খোঁপা নিয়ে যেন নারী মাথা নাড়ে  
পৃথিবীর অন্য নদী; কিন্তু এই নদী  
রাঙা মেঘ–হলুদ-হলুদ জ্যোৎস্না; চেয়ে দেখ যদি;  

অন্য সব আলো আর অন্ধকার এখানে ফুরালো;  
লাল নীল মাছ মেঘ–ম্লান নীল জ্যোৎস্নার আলো  
এইখানে; এইখানে মৃণালিনী ঘোষালের শব  
ভাসিতেছে চিরদিন: নীল লাল রুপালি নীরব।  

