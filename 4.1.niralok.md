###নিরালোক 

একবার নক্ষত্রের দিকে চাই–একবার প্রান্তরের দিকে   
আমি অনিমিখে।  
ধানের ক্ষেতের গন্ধ মুছে গেছে কবে   
জীবনের থেকে যেন; প্রান্তরের মতন নীরবে   
বিচ্ছিন্ন খড়ের বোঝা বুকে নিয়ে ঘুম পায় তার;  
নক্ষত্রেরা বাতি জ্বেলে–জ্বেলে–জ্বেলে–‘নিভে গেলে- নিভে গেলে?’  
বলে তারে জাগায় আবার;   
জাগায় আবার।   
বিচ্ছিন্ন খড়ের বোঝা বুকে নিয়ে- বুকে নিয়ে ঘুম পায় তার;   
ঘুম পায় তার।   

অনেক নক্ষত্রে ভরে গেছে সন্ধ্যার আকাশ–এই রাতের আকাশ;  
এইখানে ফাল্গুনের ছায়া মাখা ঘাসে শুয়ে আছি;   
এখন মরণ ভাল,–শরীরে লাগিয়া রবে এই সব ঘাস;   
অনেক নক্ষত্র রবে চিরকাল যেন কাছাকাছি।   
কে যেন উঠিল হেঁচে,–হামিদের মরখুটে কানা ঘোড়া বুঝি!   
সারা দিন গাড়ি টানা হল ঢের,–ছুটি পেয়ে জ্যোৎস্নায় নিজ মনে খেয়ে যায় ঘাস;   
যেন কোনো ব্যথা নাই পৃথিবীতে,–আমি কেন তবে মৃত্যু খুঁজি?   
‘কেন মৃত্যু খোঁজো তুমি?’–চাপা ঠোঁটে বলে কৌতুকী আকাশ।   

ঝাউফুলে ঘাস ভরে–এখানে ঝাউয়ের নীচে শুয়ে আছি ঘাসের উপরে;   
কাশ আর চোরকাঁটা ছেড়ে দিয়ে ফড়িং চলিয়া গেছে ঘরে।   
সন্ধ্যার নক্ষত্র, তুমি বলো দেখি কোন্‌ পথে কোন্‌ ঘরে যাব!   
কোথায় উদ্যম নাই, কোথায় আবেগ নাই,- চিন্তা স্বপ্ন ভুলে গিয়ে শান্তি আমি পাব?   

রাতের নক্ষত্র, তুমি বলো দেখি কোন্‌ পথে যাব ?   
‘তোমারই নিজের ঘরে চলে যাও’–বলিল নক্ষত্র চুপে হেসে–  
‘অথবা ঘাসের ‘পরে শুয়ে থাকো আমার মুখের রূপ ঠায় ভালবেসে;   
অথবা তাকায়ে দেখো গোরুর গাড়িটি ধীরে চলে যায় অন্ধকারে   
সোনালি খড়ের বোঝা বুকে;  
পিছে তার সাপের খোলস, নালা, খলখল অন্ধকার–শান্তি তার রয়েছে সমুখে  
চলে যায় চুপ-চুপে সোনালি খড়ের বোঝা বুকে–  
যদিও মরেছে ঢের গন্ধর্ব, কিন্নর, যক্ষ, - তবু তার মৃত্যু নাই মুখে।‘
