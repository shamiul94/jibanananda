### ছায়া-প্রিয়া

দুপুর রাতে ও কার আওয়াজ!  
গান কে গাহে, গান না!  
কপোতবধূ ঘুমিয়ে আছে  
নিঝুম ঝিঁঝির বুকের কাছে;  
অস্তচাঁদের আলোর তলে  
এ কার তবে কান্না!  
গান কে গাহে, গান না!  

সার্সি ঘরের উঠছে বেজে,  
উঠছে কেঁপে পর্দা!  
বাতাস আজি ঘুমিয়ে আছে  
জল-ডাহুরের বুকের কাছে;  
এ কোন্‌ বাঁশি সার্সি বাজায়  
এ কোন হাওয়া ফর্দা!  
দেয় কাঁপিয়ে পর্দা!  

নূপুর কাহার বাজল রে ঐ!  
কাঁকন কাহার কাঁদল!  
পুরের বধু ঘুমিয়ে আছে  
দুধের শিশুর বুকের কাছে;  
ঘরে আমার ছায়া-প্রিয়া  
মায়ার মিলন ফাঁদল!  
কাঁকন যে তার কাঁদল!  

খস্‌খসাল শাড়ি কাহার!  
উস্‌খুসাল চুল গো!  
পুরের বধু ঘুমিয়ে আছে  
দুধের শিশুর বুকের কাছে:  
জুল্‌পি কাহার উঠল দুলে!  
–দুলল কাহার দুল গো!  
উস্‌খুসাল চুল গো!  

আজকে রাতে কে ঐ এল  
কালের সাগর সাঁত্‌রি!  
জীবনভোরের সঙ্গিনী সেই,–   
মাঠে-ঘাটে আজকে সে নেই!  
কোন্ তিয়াষায় এল রে হায়  
মরণপারের যাত্রী!  
–কালের সাগর সাঁত্‌রি!  

কাঁদছে পাখি পউষনিশির  
তেপান্তরের বক্ষে!  
ওর বিধবা বুকের মাঝে  
যেন গো কার কাঁদন বাজে!  
ঘুম নাহি আজ চাঁদের চোখে,  
নিদ্‌ নাহি মোর চক্ষে!  
তেপান্তরের বক্ষে!  

এল আমার ছায়া-প্রিয়া,  
কিশোরবেলার সই গো!  
পুরের বধূ ঘুমিয়ে আছে  
দুধের শিশুর বুকের কাছে;  
মনের মধূ,–মনোরমা–   
কই গো সে মোর–কই গো!  
কিশোরবেলার সই গো!  

ও কার আওয়াজ হাওয়ায় বাজে!  
গান কে গাহে, গান না!  
কপোতবধূ ঘুমিয়ে আছে  
বনের ছায়ায়,–মাঠের কাছে;  
অস্তচাঁদের আলোর তলে  
এ কার তবে কান্না!  
গান কে গাহে,–গান না!  
