###সামান্য মানুষ

একজন সামান্য মানুষকে দেখা যেত রোজ   
ছিপ হাতে চেয়ে আছে; ভোরের পুকুরে   
চাপেলি পায়রাচাঁদা মৌরলা আছে;   
উজ্জ্বল মাছের চেয়ে খানিকটা দূরে   
আমার হৃদয় থেকে সেই মানুষের ব্যবধান;   
মনে হয়েছিল এক হেমন্তের সকালবেলায়;   
এমন হেমন্ত ঢের আমাদের গোল পৃথিবীতে   
কেটে গেছে; তবুও আবার কেটে যায়।   

আমার বয়স আজ চল্লিশ বছর;   
সে আজ নেই এ পৃথিবীতে;   
অথবা কুয়াশা ফেঁসে–ওপারে তাকালে   
এ রকম অঘ্রানের শীতে   

সে সব রুপোলি মাছ জ্বলে ওঠে রোদে,   
ঘাসের ঘ্রাণের মতো স্নিগ্ধ সব জল;   
অনেক বছর ধরে মাছের ভিতরে হেসে খেলে   
তবু সে তাদের চেয়ে এক তিল অধিক সরল,   

এক বীট অধিক প্রবীণ ছিল আমাদের থেকে;   
ঐখানে পায়চারি করে তার ভূত–  
নদীর ভিতরে জলে তলতা বাঁশের   
প্রতিবিম্বের মতন নিঁখুত;   

প্রতিটি মাঘের হাওয়া ফাল্গুনের আগে এসে দোলায় সে সব।   
আমাদের পাওয়ার ও পার্টি-পোলিটিক্স   
জ্ঞান-বিজ্ঞানে আরেক রকম শ্রীছাঁদ।   
কমিটি মিটিং ভেঙে আকাশে তাকালে মনে পড়ে–  
সে আর সপ্তমী তিথি : চাঁদ।

*নিরুক্ত ॥ ১৩৪৯*
