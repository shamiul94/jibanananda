###শতাব্দী

চারদিকে নীল সাগর ডাকে অন্ধকারে,শুনি;  
ঐখানেতে আলোকস্তম্ভ দাঁড়িয়ে আছে ঢের  
একটি-দুটি তারার সাথে–তারপরেতে অনেকগুলো তারা;  
অন্নে ক্ষুধা মিটে গেলেও মনের ভিতরের  
ব্যথার কোনো মীমাংসা নেই জানিয়ে দিয়ে আকাশ  ভ'রে জ্বলে;  
হেমন্ত রাত ক্রমেই আরো অবোধ ক্লান্ত আধোগামী হয়ে  
চলবে কি না ভাবতে আছে–ঋতুর কামচক্রে সে তো চলে;  
কিন্তু কারো আশা আলো চলার আকাশ রয়েছে কি মানবহৃদয়ে ।  
‌অথবা এ মানবপ্রাণের অনুতর্ক;  হেমন্ত খুব স্থির  
সপ্রতিভ ব্যাপ্ত হিরণগভীর সময় ব'লে  
ইতিহাসের করুণ কঠিন ছায়াপাতের দিনে  
উন্নতি প্রেম কাম্য মনে হ'লে  
হৃদয়কে ঠিক শীত সাহসিক হেমন্তলোক ভাবি;  
চারিদিকে রক্তে রৌদ্রে অনেক বিনিময়ে ব্যবহারে  
কিছুই তবু ফল হল না; এসো মানুষ, আবার দেখা যাক  
সময় দেশ ও সন্ততিদের কী লাভ হতে পারে।  
ইতিহাসের সমস্ত রাত মিশে গিয়ে একটি রাত্রি আজ পৃথিবীর তীরে;  
কথা ভাবায়, ভ্রান্তি ভাঙে,  ক্রমেই বীতশোক  
ক'রে দিতে পারে বুঝি মানবভাবনাকে;  
অন্ধ অভিভূতের মতো যদিও আজ লোক  
চলছে, তবু মানুষকে সে চিনে নিতে বলে :  
কোথায় মধু–কোথায় কালের মক্ষিকারা–কোথায় আহ্বান   
নীড় গঠনের সমবায়ের শান্তি-সহিষ্ণুতার–  
মানুষও জ্ঞানী; তবুও ধন্য মক্ষিকাদের জ্ঞান ।  
কাছে-দূরে এই শতাব্দীর প্রাণনদীর রোল  
স্তব্ধ করে রাখে গিয়ে যে-ভূগোলের অসারতার পরে  
সেখানে নীলকন্ঠ পাখি ফসল সূর্য নেই ,  
ধূসর আকাশ,– একটি শুধু মেরুন রঙের গাছের মর্মরে  
আজ পৃথিবীর শূন্য পথ ও জীবনবেদের নিরাশা তাপ ভয়  
জেগে ওঠে– এ সুর ক্রমে নরম– ক্রমে হয়তো আরো কঠিন হতে পারে;  
সোফোক্লেস ও মহাভারত মানবজাতির এ ব্যর্থতা জেনেছিল; জানি;  
আজকে আলো গভীরতর হবে কি অন্ধকারে ।   


*দেশ ॥ ৩০ ভাদ্র ১৩৫৭*
