### নিখিল আমার ভাই
নিখিল আমার ভাই,  
–কীটের বুকেতে যেই ব্যথা জাগে আমি সে বেদনা পাই;  
যে প্রাণ গুমরি কাঁদিছে নিরালা শুনি যেন তার ধ্বনি,  
কোন্‌ ফণী যেন আকাশে বাতাসে তোলে বিষ গরজনি!  
কী যেন যাতনা মাটির বুকেতে অনিবার ওঠে রণি,  
আমার শস্য-স্বর্ণপসরা নিমেষে হযে যে ছাই!  
–সবার বুকের বেদনা আমার, নিখিল আমার ভাই।  

আকাশ হতেছে কালো  
কাহাদের যেন ছায়াপাতে হায়, নিভে যায় রাঙা আলো!  
বাতায়নে মোর ভেসে আসে যেন কাদের তপ্ত-শ্বাস,  
অন্তরে মোর জড়ায়ে কাদের বেদনার নাগপাশ,  
বক্ষে আমার জাগিছে কাদের নিরাশা, গ্লানিমা, ত্রাস,  
–মনে মনে আমি কাহাদের হায় বেসেছিনু এত ভালো।  
তাদের ব্যথার কুহেলি-পাথারে আকাশ হতেছে কালো।  

লভিয়াছে বুঝি ঠাঁই  
আমার চোখের অশ্রুপুঞ্জে নিখিলের বোন-ভাই!  
আমার গানেতে জাগিছে তাদের বেদনা-পীড়ার দান,  
আমার প্রাণেতে জাগিছে তাদের নিপীড়িত ভগবান,  
আমার হৃদয় যূপেতে তাহারা করিছে রক্তস্নান,  
আমার মনের চিতানলে জ্বলে লুটায়ে যেতেছে ছাই!  
আমার চোখের অশ্রুপুঞ্জে লভিয়াছে তারা ঠাঁই।  