##মাঠের গল্প
###মেঠো চাঁদ
মেঠো চাঁদ রয়েছে তাকায়ে   
আমার মুখের দিকে–ডাইনে আর বাঁয়ে  
পোড়া জমি–খড়-নাড়া–মাঠের ফাটল,  
শিশিরের জল!  
মেঠো চাঁদ–কাস্তের মতো বাঁকা, চোখা–   
চেয়ে আছে–এমনি সে তাকায়েছে কত রাত–নাই লেখাজোখা।  
মেঠো চাঁদ বলে:  
'আকাশের তলে  
ক্ষেতে ক্ষেতে লাঙলের ধার  
মুছে গেছে, ফসল কাটার  
সময় আসিয়া গেছে–চলে গেছে কবে!–   
শস্য ফলিয়া গেছে–তুমি কেন তবে  
রয়েছ দাঁড়ায়ে  
একা একা!–ডাইনে আর বাঁয়ে  
খড়-নাড়া–পোড়ো জমি–মাঠের ফাটল,–   
শিশিরের জল।'  
আমি তারে বলি:  
‘ফসল গিয়েছে ঢের ফলি,  
শস্য গিয়েছে ঝরে কত–   
বুড়ো হয়ে গেছ তুমি এই বুড়ি পৃথিবীর মতো!  
ক্ষেতে ক্ষেতে লাঙলে ধার  
মুছে গেছে কতবার, কতবার ফসল কাটার  
সময় আসিয়া গেছে–চলে গেছে কবে!–   
শস্য ফলিয়া গেছে–তুমি কেন তবে   
রয়েছ দাঁড়ায়ে   
একা একা!–ডাইনে আর বাঁয়ে   
পোড়ো জমি–খড়-নাড়া–মাঠের ফাটল–  
শিশিরের জল!’  
