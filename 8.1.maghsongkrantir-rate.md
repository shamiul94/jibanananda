###মাঘসংক্রান্তির  রাতে

হে পাবক,অনন্ত নক্ষত্রবীথি তুমি,অন্ধকারে  
তোমার পবিত্র অগ্নি জ্বলে ।  
অমাময়ী নিশি যদি সৃজনের শেষ কথা হয়,  
আর তার প্রতিবিম্ব হয় যদি মানব-হৃদয়,  
তবুও আবার জ্যোতি সৃষ্টির নিবিড় মনোবলে  
জ্ব’লে ওঠে সময়ের আকাশের পৃথিবীর মনে;  
বুঝেছি ভোরের বেলা রোদে নীলিমায়,  
আঁধার অরব রাতে অগণন জ্যোতিষ্কশিখায়  
মহাবিশ্ব একদিন তমিস্রার মতো হয়ে গেলে  
মুখে যা বলোনি, নারি, মনে যা ভেবেছো তার প্রতি  
লক্ষ্য রেখে অন্ধকার শক্তি অগ্নি সুবর্ণের মতো   
দেহ হবে মন হবে–তুমি হবে সে-সবের জ্যোতি ।  


*দ্বন্দ্ব ॥ অজ্ঞাত*
