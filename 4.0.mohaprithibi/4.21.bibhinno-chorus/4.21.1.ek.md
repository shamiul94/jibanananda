# এক

আমাদের হৃদয়ের নদীর উপর দিয়ে ধীরে  
এখনো যেতেছে চ’লে কয়েকটি শাদা রাজহাঁস;  
সহধর্মিনীর সাথে ঢের দিন—আরো ঢের দিন  
করেছি শান্তিতে বসবাস;

দেখেছি সন্তানদের ময়দানে আলোর ভিতরে  
স্বতই ছড়ায়ে আছে—যেমন গুনেছি টায়-টায়;  
অদ্ভুত ভিড়ের দিকে চেয়ে থেকে দেখে গেছি জনতার মাথা  
গৃহদেবতাকে দেখে শৃঙ্গ শিলায়।

নগরীর পিতামহদের ছবি দেয়ালে টাঙায়ে-  
টাঙায়েছি নগরীর পিতাদের ছবি;  
পরিক্রমণে গিয়ে সর্বদাই আমাদের বড়ো নগরীতে  
যাহাতে অমৃত হয় সে-রকম অর্থ, বাচক্লবী,

প্রকাশে প্রয়াস পেয়ে গেছি মনে হয়;  
আমাদের নেয় যাহা নিয়ে গেছি তুলে;  
নটে গাছ মুড়ে গেছে ব’লে মনে হয়  
আমাদের বক্তব্য ফুরুলে।

আবার সবুজ হয়ে জুড়ায়ে গিয়েছে  
আমাদের সন্তানের সন্তানের প্রয়োজন মতো।  
এ-রকম চক্রাকারে ঘুরে গিয়ে কাল  
সহসা দেখি চড়ে উঠে উচ্চরের মতন ফলত

অন্য-কোনো জ্যামিতিক রেখা হ’তে পারে;  
অন্য-কোনো দার্শনিক মত-বিপ্লব;  
জেনে তবু মুর্খ আর রূপসীর ভয়াবহ সংগম এড়ায়ে  
স্থির হ’য়ে রবে নাকি সন্ততিরা, সন্ততির সন্ততিরা সব?

যদি তারা টেঁশে যায় করাল কালের স্রোতে ধরা প’ড়ে গিয়ে,  
যদি এই অন্ধকার প্রাসাদের ভগ্ন-অবশেষে  
শেয়াল প্যাঁচার দিকে চেয়ে কেঁদে যায়,-  
তখন স্বপ্নই সত্য; গিয়েছে বস্তুর থেকে ফেঁশে

জীবনের বাস্তবতা সে-সময়।  
মানুষের শেষ বংশ লোপ পেলে কে ফিরায়ে দেবে  
জীবনের বাস্তবতা?—এমন অদ্ভুত স্বপ্ন নিয়ে  
মাঝে-মাঝে গিয়েছি নাগাঢ় কথা ভেবে।

