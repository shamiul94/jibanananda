###বলিল অশ্বত্থ সেই
বলিল অশ্বত্থ ধীরে: ‘কোন্‌ দিকে যাবে বলো– 
তোমরা কোথায় যেতে চাও?  
এত দিন পাশাপাশি ছিলে, আহা, ছিলে কত কাছে:  
ম্লান খোড়ো ঘরগুলো–আজও তো দাঁড়ায়ে তারা আছে;  
এই সব গৃহ মাঠ ছেড়ে দিয়ে কোন্‌ দিকে কোন পথে ফের  
তোমরা যেতেছ চলে পাই নাকো টের!  
বোঁচকা বেঁধেছ ঢের,–ভোল নাই ভাঙা বাটি ফুটা ঘটিটাও;  
আবার কোথায় যেতে চাও?  

‘পঞ্চাশ বছরও হায় হয় নিকো–এই তো সেদিন  
তোমাদের পিতামহ, বাবা, খুড়ো, জেঠামহাশয়  
–আজও, আহা, তাহাদের কথা মনে হয়!–
এখানে মাঠের পারে জমি কিনে খোড়ো ঘর তুলে   
এই দেশে এই পথে এই সব ধান নিম জামরুলে  
জীবনের ক্লান্তি ক্ষুধা আকাঙ্ক্ষার বেদনায় শুধেছিল ঋণ;  
দাঁড়ায়ে দাঁড়ায়ে সব দেখেছি জে-মনে হয় যেন সেই দিন!  

এখানে তোমরা তবু থাকিবে না? যাবে চলে তবে কোন্‌ পথে?  
সেই পথে আরো শান্তি–আরো বুঝি সাধ?  
আরো বুঝি জীবনের গভীর আস্বাদ?  
তোমরা সেখানে গিয়ে তাই বুঝি বেঁধে রবে আকাঙ্ক্ষার ঘর!...  
যেখানেই যাও চলে, হয় নাকো জীবনের কোনো রূপান্তর;  
এক ক্ষুধা এক স্বপ্ন এক ব্যথা বিচ্ছেদের কাহিনী ধূসর  
ম্লান চলে দেখা দেবে যেখানেই যাও বাঁধো গিয়ে আকাঙ্ক্ষার ঘর!’  
–বলিল অশ্বত্থ সেই ন’ড়ে  ন’ড়ে অন্ধকারে মাথার উপর ।  


