###তুমি

নক্ষত্রের চলাফেরা ইশারায় চারিদিকে উজ্জ্বল আকাশ;  
বাতাসে নীলাভ হয়ে আসে যেন প্রান্তরের ঘাস;  
কাঁচপোকা ঘুমিয়েছে—গঙ্গাফড়িং সে-ও ঘুমে;  
আম নিম হিজলের ব্যাপ্তিতে পড়ে আছ তুমি।  
 
‘মাটির অনেক নীচে চলে গেছ? কিংবা দূর আকাশের পারে  
তুমি আজ? কোন্ কথা ভাবছ আধারে?  
ওই যে ওখানে পায়রা একা ডাকে জামিরের বনে;  
মনে হয় তুমি যেন ওই পাখি—তুমি ছাড়া সময়ের এ-উদ্ভাবনে  
 
আমার এমন কাছে—আশ্বিনের এত বড় অকূল আকাশে  
আর কাকে পাব এই সহজ গভীর অনায়াসে—’  
বলতেই নিখিলের অন্ধকার দরকারে পাখি গেল উড়ে  
প্রকৃতিস্থ প্রকৃতির মতো শব্দে—প্রেম অপ্রেম থেকে দূরে।  