###শহর
হৃদয়, অনেক বড়ো বড়ো শহর দেখেছ তুমি;  
সেই সব শহরের ইটপাথর,  
কথা, কাজ, আশা, নিরাশার ভয়াবহ হৃত চক্ষু  
আমার মনের বিস্বাদের ভিতর পুড়ে ছাই হয়ে গেছে।  
কিন্তু তবুও শহরের বিপুল মেঘের কিনারে সূর্য উঠতে দেখেছি;  
বন্দরের নদীর ওপারে সূর্যকে দেখেছি।  
মেঘের কমলারঙের ক্ষেতের ভিতর প্রণয়ী চাষার মতো  
বোঝা রয়েছে তার ;  
শহরের গ্যাসের আলো ও উঁচু-উঁচু মিনারের ওপরেও  
দেখেছি–নক্ষত্রেরা– 
অজস্র বুনো হাঁসের মতো কোন্‌ দক্ষিণ সমুদ্রের দিকে উড়ে চলেছে।  
 
